حضور ایسا کوئی
حضور ایسا کوئی انتظام ہو جائے
سلام کے لئے حاضر غلام ہو جائے
میں صرف دیکھ لوں اک بار صبحِ طیبہ کو
بلا سے پھر مری دنیا میں شام ہو جائے
تجلیات سے بھر لوں میں کاسئہ دل و جاں
کبھی جو ان کی گلی میں قیام ہو جائے
حضور آپ جو سن لیں تو بات بن جائے
حضور آپ جو کہہ دیں تو کام ہو جائے
مزہ تو جب ہے فرشتے یہ قبر میں کہہ دیں
صبیحؔ مدحتِ خیرُ الانام ہو جائے
حضور ایسا کوئی انتظام ہو جائے
سلام کے لئے حاضر غلام ہو جائے