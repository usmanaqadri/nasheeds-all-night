کعبے پہ پڑی
کعبے پہ پڑی جب پہلی نظر
کیا چیز ہے دنیا بھول گیا
یوں ہوش و خرد مفلوج ہوئے
دل ذوقِ تماشہ بھول گیا
پھر روح کو اذنِ رقص ملا
خوابیدہ جُنوں بیدار ہوا
تلوؤں کا تقاضا یاد رہا
نظروں کا تقاضا بھول گیا
پہنچا جو حرم کی چوکھٹ پر
اک ابرِ کرم نے گھیر لیا
باقی نہ رہا پھر ہوش مجھے
کیا مانگا اور کیا کیا بھول گیا
جس وقت دعا کو ہاتھ اٹھے
یاد آ نا سکا جو سوچا تھا
اظہارِ عقیدت کی دُھن میں
اظہارِ تمنا بھول گیا
کعبے پہ پڑی جب پہلی نظر
کیا چیز ہے دنیا بھول گیا