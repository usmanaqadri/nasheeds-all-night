نہ کہیں سے دور
نہ کہیں سے دور ہیں منزلیں
 نہ کوئی قریب کی بات ہے
جسے چاہے اس کو نواز دے
 یہ درِ حبیب کی بات ہے
جسے چاہا در پہ بلا لیا 
 جسے چاہا اپنا بنا لیا
یہ بڑے کرم کے ہیں فیصلے 
یہ بڑے نصیب کی بات ہے
وہ خدا نہیں بخدا نہیں
وہ مگر خدا سے جدا نہیں
وہ ہیں کیا مگر وہ ہیں کیا نہیں
یہ محب حبیب کی بات ہے
وہ مچل کے راہ میں رہ گئی 
 یہ تڑپ کے در سے لپٹ گئی
وہ کسی امیر کی آہ تھی
 یہ کسی غریب کی بات ہے
تجھے اے منورؔ بے نوا
درِ شاہ سے چاہیے اور کیا
جو نصیب ہو کبھی دیکھنا
تو بڑے نصیب کی بات ہے
نہ کہیں سے دور ہیں منزلیں
 نہ کوئی قریب کی بات ہے
جسے چاہے اس کو نواز دے
 یہ درِ حبیب کی بات ہے