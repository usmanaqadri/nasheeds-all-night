میری الفت مدینے سے
میری الفت مدینے سے یوں ہی نہیں
میرے آقا کا روضہ مدینے میں ہے
میں مدینے کی جانب نہ کیسے کھینچوں
میرا دین اور دنیا مدینے میں ہے
عرشِ اعظم پہ جس کی بڑی شان ہے
روضۂ مصطفٰی جس کی پہچان ہے
جس کا ہم پلا کوئی محلہ نہیں
ایک ایسا محلہ مدینے میں ہے
پھر مجھے موت کا کوئی خطرہ نہ ہو
موت کیا زندگی کی بھی پروا نہ ہو
کاش سرکار اک بار مجھ سے کہیں
آ تیرا مرنا جینا مدینے میں ہے
سرورِ دو جہاں سے دعا ہے مری
با وضو چشمِ تر التجا ہے مری
ان کی فہرست مین میرا بھی نام ہو
جن کا روز آنا جانا مدینے میں ہے
جب نظر سوئے طیبہ روانہ ہوئی
ساتھ دل بھی گیا ساتھ جاں بھی گئی
میں منیرؔ اب رہوں گا یہاں کس لئے
میرا سارا اثاثہ مدینے میں ہے 
میری الفت مدینے سے یوں ہی نہیں
میرے آقا کا روضہ مدینے میں ہے
ایسی خوشبو چمن کے گلوں میں نہیں
جیسی خوشبو نبی کے پسینے میں ہے