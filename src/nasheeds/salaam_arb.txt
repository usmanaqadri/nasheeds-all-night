سلام اے آمنہ
معین وقت آیا زورِ باطل گھٹ گیا آخر
اندھیرا مٹ گیا ظلمت کا بادل چھٹ گیا آخر
مبارک ہو کہ دورِ راحت و آرام آ پہنچا
نجاتِ دائمی کی شکل میں اسلام آ پہنچا
مبارک ہو کہ ختم المرسلیں تشریف لے آئے
جناب رحمتہ للعٰلمیں تشریف لے آئے 
فرشتوں کی سلامی دینے والی فوج گاتی تھی
جنابِ آمنہ سنتی تھیں یہ آواز آتی تھی
سلام اے آمنہ کے لال اے محبوب سبحانی​
سلام اے فخرِ موجودات فخرِ نوعِ انسانی​
سلام اے ظلِ رحمانی، سلام اے نورِ یزدانی​
ترا نقشِ قدم ہے زندگی کی لوحِ پیشانی​
ترے آنے سے رونق آگئی گلزارِ ہستی میں​
شریکِ حال قسمت ہو گیا پھر فضلِ ربانی​
تری صورت، تری سیرت، ترا نقشا، ترا جلوہ​
تبسم، گفتگو، بندہ نوازی، خندہ پیشانی​
زمانہ منتظر ہے اب نئی شیرازہ بندی کا​
بہت کچھ ہو چکی اجزائے ہستی کی پریشانی​
زمیں کا گوشہ گوشہ نور سے معمور ہو جائے​
ترے پرتو سے مل جائے ہر اک ذرے کو تابانی​
حفیظ بے نوا کیا ہے گدائے کوچہِ الفت​
عقیدت کی جبیں تیری مروت سے ہے نورانی​