زہے مقدر
زہے مقدر حضورِ حق سے
سلام آیا پیام آیا
جھکاؤ نظریں بچھاؤ پلکیں
ادب کا اعلیٰ مقام آیا
یہ کون سر سے کفن لپیٹے
چلا ہے الفت کے راستے پر
فرشتے حیرت سے تک رہے ہیں
یہ کون ذی احترام آیا
فضا میں لبیک کی صدائیں
زِ فرش تا عرش گونجتی ہیں
ہر ایک قربان ہو رہا ہے
زباں پہ یہ کس کا نام آیا
یہ راہِ حق ہے سنبھل کے چلنا
یہاں ہے منزل قدم قدم پر
پہنچنا در پہ تو کہنا آقا
سلام لیجے غلام آیا
یہ کہنا آقا بہت سے عاشق
تڑپتے سے چھوڑ آیا ہوں میں
بلاوے کے منتظر تھے آقا
نہ صبح آیا نہ شام آیا
زہے مقدر حضورِ حق سے
سلام آیا پیام آیا
جھکاؤ نظریں بچھاؤ پلکیں
ادب کا اعلیٰ مقام آیا