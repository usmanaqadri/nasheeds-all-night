Kaʿbē Pe Paṛī
Kaʿbē pe paṛī jab pehlī nazar
Kyā chīz hai dunyā bhūl gayā
Yūṅ hōsh o khirad maflūj huʾē
Dil zauq-e-tamāsha bhūl gayā
Phir rūh ko izn-e-raqs milā
Khābīda junūṅ bē-dār huvā
Talvōṅ kā taqāzā yād rahā
Nazrōṅ kā taqāzā bhūl gayā
Pahuṅchā jō Haram kī chaukhaṭ par
Ik abr-e-karam ne ghēr liyā
Bāqī na rahā phir hōsh mujhē
Kyā māṅgā aur kyā bhūl gayā
Jis vaqt duʿā kō hath uṭhē
Yād ā na sakā jō sōchā thā
Izhār-e-aqīdat kī dhun meiṅ
Izhār-e-tamannā bhūl gayā
Kaʿbē pe paṛī jab pehlī nazar
Kyā chīz hai dunyā bhūl gayā